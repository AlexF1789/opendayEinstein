# Open Day: informatica
In questo repository di GitHub sono presenti dei materiali usati per la presentazione di informatica agli Open Day del Liceo Einstein di Torino.
In particolare sono presenti alcuni programmi demo di cui viene mostrato il funzionamento con lo scopo di rispondere alla domanda _Cosa si studia a informatica?_

## A cosa possono servirmi? Devo spaventarmi?
I seguenti programmi scritti in diversi linguaggi di programmazione *non* sono da considerarsi una base di partenza per l'apprendimento dell'informatica ma più come un *obiettivo* da raggiungere nel corso dei cinque anni di studio all'indirizzo delle scienze applicate del liceo.

In particolare viene fornito un esempio circa per anno di corso; in ogni progetto si può infatti notare una diversa maturità sia nel problema proposto sia nella soluzione trovata (nonché nel linguaggio di programmazione scelto per implementarla).

Perciò il contenuto di questo repository può servire per curiosità e approfondimento della programmazione.
Se l'intenzione fosse quella di iniziare a sviluppare nozioni per il prossimo anno mi permetto di porre due consigli:
- mai buttarsi a capofitto su un linguaggio senza aver prima appreso le basi relative allo sviluppo di algoritmi e senza conoscerne le caratteristiche peculiari (per intendersi non programmare in Python sostituendolo pari pari al C).
- mai arrendersi (anche se talvolta le difficoltà sembrano insormontabili); la programmazione non è certamente un'attività semplice ma è in grado di portarci allo sviluppo del ragionamento e a grandi soddisfazioni.

Aggiungo inoltre un consiglio puramente pratico: dopo aver appreso le basi in materia di creazione di algoritmi è buona norma utilizzare il linguaggio C per alcuni motivi fra cui lo sviluppo di una *forma mentis* che consentirà lo sviluppo di ragionamenti analitici (_a basso livello_ per usare un termine tecnico), la spinta all'apprendimento di una sintassi rigida e puntigliosa ma dopo la quale _è tutto in discesa_ e così via.

Per iniziare a programmare in C è molto comodo il servizio web [Replit](https://replit.com) ovvero un IDE (ambiente di sviluppo integrato) online dove è possibile scrivere il codice e provarne l'esecuzione.

## Quindi se studio allo scienze applicate diventerò un programmatore o un informatico?
Questa domanda non ha una risposta univoca anche se tendenzialmente la risposta più verosimile è *no*. Il programma di informatica del liceo scientifico opzione scienze applicate non vuole infatti porsi alla stregua di un istituto tecnico informatico che, per quanto sia sicuramente superiore nella preparazione informatica (basti confrontare il numero di ore settimanali) pecca per quanto riguarda la formazione più umanistica/sociale e matematico/fisica.

Perciò usciti dal liceo non si sarà sicuramente programmatori o informatici; per raggiungere tale obiettivo saranno necessari ancora degli anni di studio e una maturità nell'approccio alla programmazione maggiore (che si svilupperà appunto negli anni).

Gli stessi programmi caricati sul repository sono solo *puramente indicativi* di quello che è il programma svolto nel corso dei cinque anni di liceo; in base al docente si nota infatti una curvatura che può portare a una formazione maggiore a livello di programmazione in un certo linguaggio piuttosto che in un altro e, a parità di linguaggio, a diversi gradi di approfondimento.

## Posso prendere, usare, modificare e distribuire il codice del repository?
Naturalmente è possibile farlo; il codice è open source e distribuito sotto la licenza GNU GPL v3.0 (maggiori info nel file _LICENSE_ del repository) che, in breve, consente di scaricare, usare, modificare e ridistribuire il codice una volta modificato.

Nota bene: la licenza GNU GPL v3.0 è una licenza copyleft; ciò significa che il codice modificato dovrà necessariamente essere ridistribuito sotto una licenza compatibile (per intenderci non si può né trasformare in progetto closed source né ridistribuire sotto una licenza maggiormente permissiva che faccia decadere il copyleft).

Nel caso in cui si volesse usare la piattaforma GitHub è anche possibile effettuare un fork del repository.